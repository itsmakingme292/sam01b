# Centrala begrepp

![BILD](resurser/centrala_begrepp.svg)

***

## Samhällets strukturer

En samhällsstruktur är det samspelsmönster vi kan se på övergripande samhällelig nivå (se kartan ovan). Denna struktur ges av hur samhället är ordnat genom dess institutioner (politiskt) men också genom hur samhällets individer generellt agerar (kulturen).

Samhällets strukturer har i detta två olika delar. De **formella strukturerna** är de "regler" som står skrivna, svart på vit –  exempelvis i lagen. De **informella strukturerna** är de "regler" som inte står skrivna, men som vi ändå förväntas att följa – med andra ord _normer_.

Ett samhälle binds samman av gemensamma förväntningar och regler. Strukturen är en slags ram för samhället som reglerar vilka beteenden som är ok och inte. Samhällets strukturer kan därför vara lika förtryckande som de är nödvändiga. Strukturer möjliggör vårt liv tillsammans men de kan också innebära en ibland oönskad och ofta problematisk makt över våra liv. 

## Kultur & normer

Begreppet **norm** ligger inte jättelångt ifrån begreppet struktur. Skillnaden är att en norm är en specifik regel, eller en värdering, och att en norm är informell (ej nedskriven). I vissa sammanhang kan vi kalla en juridisk lag för en norm, men det är vanligen inte det vi menar med begreppet. Det ordet "norm" främst syftar till är de "regler" som hör kulturen till. 

En **kultur** är, i sin tur, ett slags "paket" eller uppsättning av normer (regler och värderingar). En kultur reglerar genom dess normer, precis som samhällsstrukturen/strukturerna (vilken kulturen är en del av), vad som *värdesätts* och vad som *förväntas av oss*.

Vi är alla medlemmar av flera olika kulturer (det finns ingen "monokultur") och ofta innebär detta att vi har motstridiga förväntningar på oss. Exempelvis har vår familj en uppsättning normer, vår bekantskapskrets en annan och vår skola, eller vårt jobb, en tredje, osv. 

**Kommentar:** Begreppet "monokultur" syftar till föreställningen om ett samhälle som består av *en enda* kultur.


### Socialisation & reproduktion

_Att vi alla tillhör olika kulturer/grupper innebär:_

1. Att vi ”fostras” att följa och internalisera vissa normer och värderingar (internalisering = vi gör dem till våra egna). Vi lär oss vilka förväntningar de olika grupperna vi tillhör har på oss. 

2. Att vi ofta(st) väljer, eller tvingas, att följa normer för att inte hamna utanför gruppen, eller på ett eller annat sätt bli "straffade".

Detta kallas **socialisation** och denna är en till stor omedveten _process_. Den händer utan att vi tänker på det. När vi i sin tur, genom både handling och kommunikation, "fostrar" andra i de regler, värderingar och normer _vi lärt oss_ **reproducerar** vi dessa (vi "återskapar" dem).


#### Identitet

Vår identitet är vilka vi "känner oss som" och denna formas i stor utsträckning av de grupper vi tillhör. Vi identifierar oss med andra, vi är och förblir flockdjur – vi vill tillhöra något (en grupp).

Baksidan av hur vi formar vår identitet är att denna leder till ett "vi och dom"-tänkande. För att vi ska kunna tillhöra en grupp måste det finnas någon som *inte gör det*. Som grupper definierar vi oss lika mycket utifrån vilka *vi är* som vilka *vi inte är*. 

Inom varje grupp finns det en norm, med andra ord en förväntan på ett beteendet hos de som tillhör gruppen och därmed finns det också en *avvikelse*, med andra ord vad det innebär att *inte* få tillhöra gruppen (vad man inte får göra). 

## Makt

_Makt kan handla om:_

1. **Direkt makt:** Någon får mig att göra något jag annars inte skulle göra. Ofta med ett direkt eller indirekt hot om bestraffning om jag ej gör så.

2. **Dagordningsmakt**: Vissa har mer makt över _vad_ vi talar och beslutar om – media och politiker i synnerhet (och jag som lärare för den delen). 

3. **Makten över tanken**: Vissa har makt över vårt *perspektiv* på verkligheten. Dels över vad vi tror och tänker om saker, men också över vad vi vill (våra önskningar) och hur vi uppfattar oss själva.

### Maktordning

Att det finns en viss maktordning innebär att samhället är *skiktat* (detta kallas inom sociologin för social stratifiering). Det finns med andra ord olika "lager" av samhället som innebär att man beroende av grupptillhörighet och på grund av samhällets struktur(er) har olika makt. Vissa grupper/personer befinner sig högre upp i "rang"/ordning/hierarki vad gäller makt – och vissa längre ner.

Då vi talar om maktordning i relation till klass talar vi om ett _klassamhälle_. Ett samhälle där de rika har mer makt (genom att de äger produktionsmedlen). Om vi talar om maktordning i relation till kön talar vi om en _könsmaktsordning_, med andra ord ett _patriarkalt samhälle_. Ett samhälle där _män_ har mer makt än kvinnor.

Dessa två typer av maktordningar är dock inte de enda: samhällen skiktas också utifrån sådant som etnicitet, sexualitet, funktionshinder, ålder, osv. 

#### Intersektionalitet

Olika positioner och sociala kategorier samverkar med varandra. Det är exempelvis en sak att vara arbetarklass och man och det är (ofta) en helt annan sak att vara arbetarklass och kvinna. Intersektionalitet handlar i detta inte bara om att det är "extra jobbigt" att tillhöra flera missgynnade sociala kategorier (exempelvis: kvinna, svart/rasifierad och arbetarklass) utan också om att själva de sociala kategorierna *förändras* genom relationen mellan dem. Vad det exempelvis *innebär* att vara arbetarklass är olika beroende på om man är kvinna eller man, och vad det i sin tur innebär att vara kvinna är beroende av om man är "vit" eller "rasifierad", osv. 

**Kommentar**: Begreppet "rasifiering" belyser att det framförallt är "icke-vita" och "icke-etniskt" västerländska personer som ses som "en viss typ" (ras) av människor. Vita, västerländska människor är, i stort, normen (och därmed inte det "avvikande"). Kring vita människor sker kort sagt inte samma typ av stereotypifiering (fördomar) som kring "icke-vita" (rasifierade). <!--En grundbult i den moderna rasismen om man så vill.  -->


## Diskriminering

_Diskriminering =_

1. Man behandlar en person sämre än en annan person i samma situation.
2. På grund av egenskaper hos personen som inte borde spela roll för situationen.
3. Man gör negativ åtskillnad mellan människor på felaktiga (och godtyckliga) grunder.

### Strukturell diskriminering

Man kan givetvis diskrimineras av en enskild grupp, eller  "endast" av en enskild person, men ofta innebär diskriminering också en **strukturell diskriminering**. En sådan handlar antingen om att man diskrimineras genom *samhällets lagar* eller *samhällets normer*.

I Sverige är det få lagar som verkar direkt diskriminerande –  de allra flesta sådana lagar är borta sedan länge. Värre är den svenska kulturen och samhällets normer. Även om Sverige  till stora delar *är* och *upplever sig* som ett allmänt tolerant och "upplyst" land där alla *ska* "behandlas lika", så diskrimineras människor dagligen (och systematiskt).

_Då det sker strukturell diskriminering innebär detta att:_

1. Man kan se ett tydligt mönster. Med andra ord: det handlar inte om ett fåtal/enskilda händelser.
2. Det finns en tydlig koppling till samhällets normer och/eller lagar samt att dessa tydligt missgynnar vissa och gynnar andra.
