# Centrala begrepp

**OBS:** Denna sida är ett _komplement_ till kursboken (s. 15-34)

![BILD](resurser/centrala_begrepp.svg)

***

## Samhällsstruktur(er) & normer

Begreppet struktur används för att beskriva de _mönster_ vi kan se i hur människor beter sig (gentemot varandra). Att vi kan se mönster handlar om att beteenden och situationer ofta upprepar sig. En samhällsstruktur är det samspelsmönster vi kan se på övergripande samhällelig nivå (se kartan ovan). Denna struktur bestäms av hur samhället är ordnat genom dess institutioner (politiskt) men också genom hur samhällets individer generellt agerar (kulturen). 

Samhällets (hela) struktur har i detta två olika delar. De **formella strukturerna** är de "regler" som står skrivna, svart på vit –  exempelvis i _lagen_. De **informella strukturerna** är de "regler" som inte står skrivna, men som vi ändå förväntas att följa – med andra ord **normer**. 

**Kommentar:** Vad gäller kopplingen mellan det formella och det informella kan vi antingen stifta lagar för att _stärka_ vissa normer eller tvärtom för att _motverka_ vissa normer. Exempelvis kanske vi stiftar lagar som förbjuder bruk av narkotika (och därmed stärker normen att "det är dåligt att knarka") eller så kanske vi stiftar en lag om delad föräldraledighet för att få fler pappor att vara pappalediga och därmed motverka normen att "kvinnor är mer omhändertagande än män". 

Begreppet **norm** ligger inte jättelångt ifrån begreppet struktur. Skillnaden är att en norm är en specifik oskriven regel, värdering eller ett ideal och att flera normer tillsammans är med och skapar en viss struktur (ett samspelsmönster). 

<!--borttaget: I vissa sammanhang kan vi även kalla en juridisk lag för en norm, men det är vanligen inte det vi menar med begreppet.  -->

Ett samhälle binds samman av gemensamma förväntningar och regler (nedskrivna som oskrivna). Samhällsstrukturen är en slags ram för samhället som reglerar vilka beteenden som är ok och inte. Samhällets strukturer kan därför vara lika förtryckande som de är nödvändiga. Strukturer möjliggör vårt liv tillsammans men de kan också innebära en ibland oönskad och ofta problematisk makt över våra liv genom att de begränsar oss i hur vi tillåts vara. 

**Kommentar:** Ibland används ordet samhällsstruktur i singular (samhällstrukturen) och ibland i plural (samhällstrukturer). Ibland för att peka ut vissa delar av samhällstrukturen, ibland inte. Men oavsett om vi använder plural eller singular är det samma sak vi pratar om. Orsaken till detta är att flera strukturer tillsammans skapar en övergripande struktur, så grammatiskt beror det helt enkelt på vår "zoom"-nivå. 

### Normen & normer

I _Arena_ på sidan 20 används begreppet "normen". Detta begrepp skiljer sig från begreppet "normer". Med **normen** menar man (ibland) den grupp som det är mest gynnsamt att vara och bete sig som. 

Om vi pratar om "mannen som norm" eller säger att "mannen är normen i vårt samhälle" menar vi att män (generellt sett) har mer makt än kvinnor och att vad vi ser som typiskt manliga egenskaper är mer eftersträvansvärda än vad vi ser som typiskt kvinnliga egenskaper. Det som är "manligt" blir en slags måttstock som allt annat vägs emot (i detta fall, mer konkret: det som är kvinnligt). 

I detta hänger givetvis de två begreppen ihop. Om det ska vara gynnsamt för mig att "vara man" måste jag också "bete mig som en man", vilket innebär att jag följer de **normer** som hör till att vara en man. Med andra ord att jag beter mig som män förväntas bete sig. 

Att vi har dessa två begrepp "norm" och "normen" kan ibland bli förvirrande och det är olyckligt att Arena inte förklarar denna skillnad (eller överhuvudtaget inte ens går igenom begreppet "normer). Exempelvis kan vi faktiskt med själva ordet "normen" referera både till begreppet "normen" och begreppet "normer" och vi kan dessutom syfta till "ett paket med normer" (exempelvis: heteronormen). Här är tre exempel som belyser detta:

* "Jag tycker vi måste förändra normen att män inte ska prata känslor" = **normer** (en norm)
* "Jag tillhör inte normen i Sverige eftersom jag varken är svensk, man eller medelklass" = **normen** 
* "Normen för hur man ska bete sig som svensk" = **normer** (flera normer)

## Kultur

Begreppet kultur finns det 100-tals olika definitioner av, men den kanske enklaste är att en **kultur** utgör ett slags "paket" med normer inom en viss grupp. En kultur reglerar genom dess normer vad som *värdesätts* inom gruppen och vad som *förväntas av oss* när vi tillhör denna grupp.

Kulturer existerar på olika nivåer och vissa är mer  dominerande än andra. Vi kan prata om nationella kulturer (exempelvis den svenska kulturen), subkulturer (exempelvis hip-hop-kulturen), regionala kulturer (exempelvis den göteborska kulturen), osv. Olika kulturer har därför olika "effekt" på den övergripande samhällsstrukturen. 

Vi är alla medlemmar av flera olika kulturer (det finns ingen "monokultur") och ofta innebär detta att vi har motstridiga förväntningar på oss (olika förväntningar som inte går ihop). Exempelvis har vår familj en uppsättning normer, vår bekantskapskrets en annan och vår skola, eller vårt jobb, en tredje, osv. 

**Kommentar:** Begreppet "monokultur" syftar till föreställningen om ett samhälle som består av *en enda* kultur. De flesta förstår att några sådana samhällen inte existerar, men vissa ser fortfarande detta som ett _ideal_.

### Socialisation & reproduktion

_Att vi alla tillhör olika kulturer/grupper innebär:_

1. Att vi ”fostras” att följa och internalisera vissa normer och värderingar (internalisering = vi gör dem till våra egna). Vi lär oss vilka förväntningar de olika grupperna vi tillhör har på oss. 

2. Att vi ofta(st) väljer, eller tvingas, att följa normer för att inte hamna utanför gruppen, eller på ett eller annat sätt bli "straffade".

Detta kallas **socialisation** och denna är en till stor omedveten _process_. Denna händer utan att vi tänker på det. När vi i sin tur, genom både handling och kommunikation, "fostrar" andra i de regler, värderingar och normer _vi lärt oss_ **reproducerar** vi dessa (vi "återskapar" dem).


### Identitet & norm

Vår identitet är vilka vi "känner oss som" och denna formas i stor utsträckning av de grupper vi tillhör. Vi identifierar oss med andra, vi är och förblir flockdjur – vi vill tillhöra något (en grupp).

Inom varje grupp finns det en norm, med andra ord en förväntan på ett beteendet hos de som tillhör gruppen och därmed finns det också en *avvikelse*. Beter vi oss inte som vi förväntas bete oss, och avviker för mycket, kan vi ibland riskera att uteslutas från gruppen. 

Baksidan av hur vi formar vår identitet är att denna leder till ett "vi och dom"-tänkande. För att vi ska kunna tillhöra en grupp måste det finnas någon som *inte gör det*. Som grupper definierar vi oss lika mycket utifrån vilka *vi är* som vilka *vi inte är*. 

## Sociala kategorier

Sociala kategorier är en typ av grupptillhörigheter som vi själva (oftast) inte har möjligheten att välja. Exempel på sådana är:

* Kön
* Klass
* Etnicitet
* Sexualitet
* Funktionalitet
* Ålder

### Kön & Genus
Vad gäller den sociala kategorin "kön" är det viktigt att dela upp denna. Dels kan vi tala om _biologiskt kön_ och dels kan vi tala om **genus** (det sociala könet). Genus är "summan" av alla de normer som är kopplade till vår könstillhörighet – vårt genus handlar om _könsroller_ och inte om naturliga skillnader. Genus är någonting som skapas inom vår kultur (en social konstruktion) och inget vi föds med. Vi _socialiseras_ in i vårt genus, vi lär oss att vara "som män" eller "som kvinnor". 

### Klass
När vi pratar om olika klasser i samhället kan vi göra olika indelningar. Vanligast är att man pratar om överklass, medelklass och arbetarklass/underklass. Men vad handlar då klass om? Ofta tänker vi på ekonomi, om att de som tillhör en högre klass har mer pengar och tillgångar än de som tillhör en lägre klass. Men klass handlar inte bara om detta. Sociologen Pierre Bourdieu menar att klass framförallt handlar om vilken tillgång man har till följande fyra typer av kapital: 

1. **Ekonomiskt kapital** – Pengar på banken, men även tillgångar, alltså sådant man äger, exempelvis hus, bil, företag, osv. 
2. **Kulturellt kapital** – Sådant som: smak, etikett, språk, utbildning. 
3. **Socialt kapital** – Vilka man känner. De(t) sociala nätverk man har påverkar ens möjligheter att påverka, både sitt eget liv och andras. 
4. **Symboliskt kapital** – Detta sista kapital är egentligen inte så mycket ett eget kapital som ett _uttryck_ för de övriga kapitalen. Detta kapital handlar om hur vi visar vår klasstillhörighet för andra. Enklast är att tänka på konsumtion: exempelvis vilken stil jag har (kläder osv).

### Etnicitet

Exempel på olika etniska grupper kan vara "Svenskar", "Iranier", "Engelsmän", "Kroater", "Greker", "Turkar", osv. 

_En etnisk grupp har:_

- Känsla av samhörighet: man tillhör ett folk med en gemensam bakgrund och historia
- Gemensam kultur: sådant som traditioner, seder, språk, litteratur, religion, osv. 
- Någon form av härkomst: en plats där man "hör till" eller kommer ifrån (detta är dock mer komplicerat i vissa fall).

<!--Läs mer om etnicitet på sid 28-31 i Arena.  -->

### Intersektionalitet

Olika positioner och sociala kategorier samverkar med varandra. Det är exempelvis en sak att vara arbetarklass och man och det är (ofta) en helt annan sak att vara arbetarklass och kvinna. Intersektionalitet handlar i detta inte bara om att det är "extra jobbigt" att tillhöra flera missgynnade sociala kategorier (exempelvis: kvinna, svart/rasifierad och arbetarklass) utan också om att själva de sociala kategorierna *förändras* genom relationen mellan dem. Vad det exempelvis *innebär* att vara arbetarklass är olika beroende på om man är kvinna eller man, och vad det i sin tur innebär att vara kvinna är beroende av om man är "vit" eller "rasifierad", osv. 

**Kommentar**: Begreppet "rasifiering" belyser att det framförallt är "icke-vita" och "icke-etniskt" västerländska personer som ses som "en viss typ" (ras) av människor. Vita, västerländska människor är, i stort, normen (och därmed inte det "avvikande"). Kring vita människor sker kort sagt inte samma typ av stereotypifiering (fördomar) som kring "icke-vita" (rasifierade). <!--En grundbult i den moderna rasismen om man så vill.  -->


## Makt

### Maktordning

Att det finns en viss maktordning innebär att samhället är *skiktat* (detta kallas inom sociologin för social stratifiering). Det finns med andra ord olika "lager" av samhället som innebär att man beroende av grupptillhörighet och på grund av samhällets struktur(er) har olika makt. Vissa grupper/personer befinner sig högre upp i "rang"/ordning/hierarki vad gäller makt – och vissa längre ner.

Då vi talar om maktordning i relation till klass talar vi om ett _klassamhälle_. Ett samhälle där de rika har mer makt (genom att de äger produktionsmedlen). Om vi talar om maktordning i relation till kön talar vi om en _könsmaktsordning_, med andra ord ett _patriarkalt samhälle_. Ett samhälle där _män_ har mer makt än kvinnor.

Dessa två typer av maktordningar är dock inte de enda: samhällen skiktas också utifrån sådant som etnicitet, sexualitet, funktionalitet, ålder, osv. 

### Typer av makt

_Makt kan handla om:_

1. **Direkt makt:** Någon får mig att göra något jag annars inte skulle göra. Ofta med ett direkt eller indirekt hot om bestraffning om jag ej gör så.

2. **Dagordningsmakt**: Vissa har mer makt över _vad_ vi talar och beslutar om – media och politiker i synnerhet (och jag som lärare för den delen). 

3. **Makten över tanken**: Vissa har makt över vårt *perspektiv* på verkligheten. Dels över vad vi tror och tänker om saker, men också över vad vi vill (våra önskningar) och hur vi uppfattar oss själva.

## Diskriminering

_Diskriminering =_

1. Man behandlar en person sämre än en annan person i samma situation.
2. På grund av egenskaper hos personen som inte borde spela roll för situationen. 

Ett annat sätt att beskriva diskriminering är att man gör en negativ åtskillnad mellan olika grupper av människor på felaktiga och godtyckliga grunder. 

Det är exempelvis skillnad på om jag inte får ett jobb därför att arbetsgivaren får reda på att jag är homosexuell eller därför att jag inte är tillräckligt kvalificerad. I det första fallet är jag solklart diskriminerad, i det andra fallet är jag det inte (hur tråkigt det än känns).

### Strukturell diskriminering

Man kan givetvis diskrimineras av en enskild grupp, eller  "endast" av en enskild person, men ofta innebär diskriminering (också) en **strukturell diskriminering**. Detta innebär att vi ofta kan se en viss upprepning i hur människor blir behandlade och att vissa grupper missgynnas mer än andra genom *samhällets lagar* och/eller *samhällets normer*.

I Sverige är det få lagar som verkar direkt diskriminerande –  de allra flesta sådana lagar är borta sedan länge. Värre är den svenska kulturen och samhällets normer. Även om Sverige  till stora delar *är* och *upplever sig* som ett allmänt tolerant och "upplyst" land där alla *ska* "behandlas lika", så diskrimineras människor dagligen (och systematiskt). Detta är dock inte detsamma som att alla är medvetna om den strukturella diskrimineringen. Strukturell diskriminering handlar ofta om "små saker" som upprepas vid flera tillfällen men som tillsammans skapar stora problem för de som är utsatta. 

_Då det sker strukturell diskriminering innebär detta att:_

1. Man kan se ett tydligt mönster. Med andra ord: det handlar inte om ett fåtal/enskilda händelser.
2. Det finns en tydlig koppling till samhällets normer och/eller lagar samt att dessa tydligt missgynnar vissa och gynnar andra.