# Bedömning för lärande

**Om denna sida:** Nedanstående text är skriven av mig och Travis Trimmer och är en del i ett pågående arbete med lärande bedömning här på Mikael Elias. 

När vi talar om bedömning blandar vi ofta samman två olika typer av bedömning. Den ena typen av bedömning kallas *summativ bedömning* och den andra *formativ bedömning* eller *bedömning för lärande*.

## Summativ bedömning

Summativ bedömning summerar vad en lärare i sin professionella roll bedömmer att en elev har uppnåt under en *hel* kurs – och ges i form av ett betyg. Till grund för den summativa bedömningen ligger examinationsmoment men också vad en lärare har observerat under kursens gång. Vilken vikt varje del ges varierar beroende på situation och lärare.

Betyg är en måttstock för vad man har lärt sig – inte ett redskap för lärande. En lärare kan aldrig veta vilket betyg en elev bör få innan en kurs är avslutad. Eventuella “betyg” på ett delmoment ska inte sammanblandas med vad ett betyg innebär när det ges i slutet av en kurs. Att veta “hur jag ligger till” är inte heller att veta “vilket betyg jag troligen kommer att få”.

## Bedömning för lärande

Bedömning för lärande handlar om att hjälpa eleven att utvecklas i sitt lärande. Denna typ av bedömning sker närhelst en lärare ger en elev respons. Bedömning för lärande pekar framåt – och innebär ett samtal kring vad eleven kan utveckla.

Respons är den information som en elev får för att utveckla sina förmågor eller kunskap och har inte med betyg att göra. Respons handlar inte om punktinsatser vid examinationstillfällen, utan ska så ofta som möjligt ske under lektionstid. Respons är i denna mening oftast muntlig och bör (enligt pedagogisk forskning) huvudsakligen inte ges i samband med ett betyg.

När respons ges i samband med ett betyg hämmar detta effekten av responsen. Betyg gör bedömning personligt och öppnar upp för jämförelse, vilket gör betyg till den sämsta typen av feedback. Forskning visar att en majoritet av elever inte ens läser responsen när den ges i samband med ett betyg – och i de fall de faktiskt läser den har de svårt att ta den till sig. Att endast ge respons och inte betyg har den bästa effekten på lärande.

En annan form av ineffektiv feedback är att använda läraren “som facit”, det vill säga att fråga läraren om “det rätta svaret”. För att möjliggöra lärande bedömning krävs det att vi ställer rätt frågor. När elever ber om hjälp är det viktigt att de ställer konkreta frågor som är direkt kopplade till det som känns oklart. Lärare har exempelvis inte tid att läsa igenom hela inlämningsuppgifter innan inlämning och kan inte ge svar på frågor så som “vad ska jag göra för att få ett A”. Att förklara vad det innebär att få ett A i en kurs är detsamma som att genomföra hela denna kurs på A-nivå. Det sagt är det viktigt att man som elev ställer frågor före deadlines och examinationstillfällen snarare än efter (då det kan vara försent).

Den bästa typen av feedback är respons som hjälper elever att förstå vad de kan göra bättre och hur de kan komma dit. Denna typ av respons leder i bästa fall till att eleven själv börjar se sin lärandeprocess – och tids nog utveckla strategier för sitt eget lärande.

Respons som leder till lärande handlar oftast om vad elever kan utveckla och inte vad de redan gjort bra. Det är här viktigt att eleven inte kopplar respons till en känsla av misslyckande och gör den personlig. “Negativ” feedback är positiv feedback – den möjliggör utveckling. Detta kräver förstås att läraren ger tid för att jobba med responsen och att eleverna använder den tid som ges under lektioner för eget arbete till att verkligen arbeta och till att våga ta hjälp av läraren. Att göra allt jobb hemma är inte bara onödigt utan också mindre effektivt för lärande.

## Fixed & growth mindset

När vi aktivt jobbar med respons som lärande bedömning bidrar vi också till en mer konstruktiv syn på våra egna förmågor. Carol Dweck, psykologiprofessor på Stanford University, skiljer här mellan två olika “mindsets”: *fixed* och *growth*.

Elever med ett *fixed mindset* fokuserar på betyg och är främst intresserade av att verka kunniga för att få ett bra betyg. De gömmer sig hellre än att erkänna att de tycker något är svårt och ger upp lättare inför utmaningar. De väljer hellre en lättare uppgift som de kan visa sig bra på än en där de måste anstränga sig. Detta synsätt hindrar utveckling och kunskapsbyggande.

Motsatsen till ett *fixed mindset* är ett *growth mindset*. Personer med detta synsätt är inte rädda för utmaningar eller för att misslyckas eftersom de vet att de på så vis utvecklas och lär sig. Med ett *growth mindset* ses lärande som en process. Inställningen blir då inte att *verka* kunnig, utan att *bli kunnig* genom övning*.* En kurs är en process som måste genomgås och handlar till lika del om att utveckla färdigheter som att lära sig ett visst innehåll. Endast genom att anstränga sig, resonera, repetera, fundera, ställa frågor och praktisera, kan eleven nå en djupare förståelse och bemästra ett ämne.

## Lärande bedömning i grupp

En viktig sista punkt är att lärande bedömning inte endast behöver handla om en individuell bedömning, utan att den framförallt (och mer effektivt) handlar om att läraren bedömer vart klassen som helhet för tillfället befinner sig i sitt lärande. Det stora arbetet med bedömning för lärande sker under lektionstid och kräver en tvåvägskommunikation – även under föreläsningar. Om elever sitter tysta är det omöjligt för läraren att veta vilket lärande som skett. Om läraren inte får information om vad som är oklart eller vad som är svårt att förstå kan läraren inte anpassa sig till eleverna – och därmed blir inlärningen sämre. Bedömning för lärande är ett samarbete mellan elever och lärare.
