# Drömsamhället (UR)

Denna övningsuppgift sträcker sig över flertalet lektioner och utgår ifrån [utbildningsradions programserie "Drömsamhället"](http://sli.se/apps/sli/prodsearch.php?db=3&search=Drömsamhället) som ägnar ett avsnitt per ideologi. Varje avsnitt är cirka 30 minuter och sedan måste vi ha tid för diskussion. Vi diskuterar först gruppvis och sedan i helklass.

## Instruktioner för samtliga avsnitt

- Ta anteckningar kring viktiga punkter och frågetecken som uppstår medan vi tittar på programmen.
	- Vad säger programmen om ideologierna?
	- Är det något kring ideologierna som blir oklart i programmen?

- Behandlar programmen ideologierna på ett likvärdigt/schysst/rättvist sätt?

***

## Avsnitt 1: Liberalismen

**Några Diskussionsfrågor**

- Liberalism är en samhällsåskådning och politisk ideologi med den enskilda individens frihet i centrum. Fundera och diskutera vilka friheter som är viktigast för er?

- Enligt Johan Norberg ska staten bara gripa in i nödsituationer, annars ska individen klara sig själv i största utsträckning. Vilka uppgifter i samhället tycker ni att staten ska ta hand om och vilka uppgifter ska individen få lösa själv?

- Vilken risk finns det att liberalismen i själva verket leder till ett ojämlikt samhälle?

***

## Avsnitt 2: Socialismen

**Några Diskussionsfrågor**

- Socialismen är en samhällsåskådning och politisk ideologi med jämlikhet i centrum. Vad innebär jämlikhet för er och på vilket sätt sammanfaller eran syn med socialismens syn på jämlikhet och inte?

- Vad borde ägas kollektivt i Sverige? Diskutera, resonera och motivera.

- Är (vissa) socialister alldeles för kritiska mot marknadsekonomi? Är en socialism utan planekonomi bättre än en med planekonomi? Bör vi ha en blandekonomi? Vad är egentligen kapitalism?

***

## Avsnitt 3: Konservatismen

**Några Diskussionsfrågor**

- Konservatismen är en samhällsåskådning och politisk ideologi med fokus på att bevara och undvika snabba samhällsförändringar. Vad en konservativ person vill bevara är olika från konservativ till konservativ. I vilka frågor skulle ni säga att ni är konservativa? Vad vill ni bevara?

- Vad anser ni om monarkin? Bör den bevaras? Diskutera, resonera och motivera.

- De flesta konservativa är liberala när det kommer till ekonomin, men konservativa när det gäller värderingar. Är konservatismen en omodern och bakåtsträvande ideologi? Exempelvis när det gäller synen på kärnfamiljen och kön/genus?