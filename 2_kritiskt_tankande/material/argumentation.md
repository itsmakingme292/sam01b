# Argumentation

[include](http://www.fredriks-kurser.se/filosofi/2_fil_verktyg/2_4_arg_delat_med_sam.md)

<!--nedan är saxade delar från språk-logik-delen, men inte hela delarna  -->

## Precisering

<!--denna del är delvis omskriven och första stycket är nytt -->

Vår argumentation faller snabbt om vi från början inte är tydliga med vad det faktiskt är vi vill säga. I de fall som våra påståenden rymmer vagheter och oklarheter bör vi därför alltid **precisera** dessa. En precisering är för påståenden vad en definition är för enstaka ord. Att precisera innebär att man _minskar antalet rimliga tolkningar_ av det man vill säga. Att man skapar ett så litet utrymme som möjligt för feltolkningar. 

Beroende på vilken typ av samtal det handlar om är det givetvis olika uppenbart när en precisering krävs och inte. Olika sammanhang ger den vi talar med olika "ledtrådar" för vår avsedda mening, men det är allt som oftast bättre att vara övertydlig än vag. Ett exempel på en typ av samtal som nästan aldrig mår dåligt av extra tydlighet är det politiska. Detta samtal är inte minst ett där oprecisa påståenden kan vara extra problematiska och där man kanske allt för ofta, trots detta, hör just sådana. 

Låt säga att en politiker i sin valkampanj uttrycker påståendet: “Alla ska ha rätt till ett värdigt och meningsfullt liv”. Detta påstående säger egentligen inte särskilt mycket om vad personen ifråga _faktiskt vill_ att alla *ska ha rätt till*. Få skulle nog påstå motsatsen: att människor *inte* har rätt till ett värdigt och meningsfullt liv. Men vad exakt ett _värdigt_ och _meningsfullt_ liv innebär kan vi ha mycket delade meningar om. Det är därför viktigt att vi preciserar sådant som detta.

> *Exempel på möjliga preciseringar av satsen: ”Alla ska ha rätt till ett värdigt och meningsfullt liv”:*
> 
> > “Alla har rätt till en daglig aktivitet de själva finner mening i.”  
>
> > “Alla har rätt att självförverkliga sig. Att bli den person som de vill vara.”  

Dessa preciseringar kan i sin tur preciseras. För om alla har rätt att självförverkliga sig, hur (och av vem) ska de då ges denna rätt? Och om alla har rätt till dagliga aktiviteter, vad ska i så fall räknas till dessa?

> *Exempel på ytterligare preciseringar:*
> 
> > “Med en daglig aktivitet avses ett arbete eller en utbildning. Arbete skall ge en lön och en arbetstid på minst 20 timmar i veckan och utbildning ska ges av professionella pedagoger.”  
> 
> > “Staten måste satsa på en fri och gratis utbildning åt alla. En utbildning som inte bara styrs av marknadens behov utan också av individens.”  

Och så här kan vi fortsätta ändå tills vi gett precisering efter precisering, sida efter sida. Färdig är man egentligen först då man lyckats kommunicera det man *verkligen vill* kommunicera.

Vi ska också komma ihåg att missförstånd ofta uppstår därför att vi själva inte alltid *uppfattar* att det vi säger faktiskt innehåller vagheter. Vi är oftare än vad vi tror ganska otydliga med vad det mer exakt är *vi menar*. I detta handlar preciseringar om att skapa så goda förutsättningar som bara möjligt för intressanta diskussioner och givande meningsutbyten. Om att skapa samtal där vi inte talar *förbi* varandra, utan alltid *med*. 

## Implicit & explicit

Något som hänger ihop med behovet av preciseringar är skillnaden mellan vad vi påstår _explicit_ och vad vi påstår _implicit_.

<!--nedan är första delen av detta avsnitt från filosofin (inga ändringar), ovanstående är dock tillagt -->

Ett **implicit** påstående är ett påstående som *logiskt följer* _av_ ett annat påstående. Det vi påstår implicit är allt det som vi *indirekt* säger. Om jag exempelvis påstår att min favoritfärg är röd påstår jag också *implicit* att min favoritfärg *inte är grön*. Att min favoritfärg inte är grön är en *logisk konsekvens* av att min favoritfärg är röd – och därför vad jag _också_ påstår _indirekt_ (även om jag _i ord_ inte säger just det). Ett **explicit** påstående är tvärtom det som vi _ordagrant_ yttrar. Alltså i detta fall endast det direkta påståendet: ”Min favoritfärg är röd”.

Att se till det implicita är alltid en bra början för kritisk granskning. Om vi talar om den implicita meningen, eller det implicita budskapet, i en bok, film, eller liknande, så frågar vi oss vad som _verkligen_ sägs. Och då vi kritiserar någon i en diskussion gör vi ofta detta lika mycket på grund av det som sagts implicit, som på grund av det som sagts explicit. 

Om en person hävdar att “alla i Sverige måste jobba” kan en annan raskt svara: “så du menar att man inte ska få vara barn, utbilda sig, vara sjukskriven, föräldraledig eller pensionär?”. Vad den den andra personen i ett sådant fall gör är att den utsätter den första för *implikationen* av det som sagts explicit. 

> _Fler exempel på implikation_
> > **Explicit**: Alla borde träna, minst två dagar i veckan
> > **Implicit:** Det är fel av Karin som bor i Haparanda att aldrig träna
> 
> > **Explicit:** Det finns endast en bra TV-serie och det är "Vänner"
> > **Implicit:** TV-serien "Seinfeld" är dålig

Vad gäller det första exemplet leder vårt *explicita* påstående till en stor mängd implicita påståenden eftersom vi med detta påstår att _varje_ person som *inte tränar* gör fel (i vårt exempel antar vi att Karin i Haparanda är en person som existerar och som därtill inte tränar – förlåt Karin om detta inte är sant). Vad gäller det andra exemplet borde vi kanske inte uttryckt oss fullt så tvärsäkert, eftersom vi med detta påstående utesluter möjligheten att det kan finnas andra bra serier.

Ovanstående är goda exempel på varför vi bör vara försiktiga med ord så som "alla", "allt", "alltid", "aldrig", "uteslutande" "endast" och så vidare. Sådana ord riskerar att göra våra påståenden onödigt *kategoriska* (av typen: "svart eller vitt"), vilket lätt kan leda till att vi påstår något som vi inte hade tänkt.

## Avrundning

<!-- vissa ändringar här. Punkt 3 är ändrad. och jag har inte med de två sista meningarna på slutet från filosofin-->

God argumentation handlar om att vi:

<!--Om att ha en god förståelse för såväl språk som logik. --> 

<!--Gamla: Om att precisera det man menar och att använda begrepp på ett korrekt sätt. Om att ha koll på sina premisser och slutledningar och förstå vad man säger explicit likväl som implicit. Om att tala både relevant och sant och att undvika fula knep för att ”vinna”. -->

1. **Preciserar vad vi menar**: För att undvika vagheter och på så vis minska tolkningsutrymmet hos det vi säger.

2. **Definierar oklara begrepp**: För att andra ska ha en chans att förstå vilken mening vi tillskriver de ord vi använder.

3. **Tydligt visar hur vi kommer fram till våra slutsatser**: För att både vi själva och andra ska kunna pröva rimligheten i våra resonemang.

4. **Förstår vad vi säger implicit, såväl som explicit**: För att på så vis undvika att säga något som vi faktiskt inte menar.

5. **Använder hållbara och relevanta argument**: För att vi aldrig bör söka stöd i tvivelaktiga påståenden eller i påståenden som inte har med saken att göra. 

Att argumentera är en aktivitet som vi gör tillsammans. Ingen kan argumentera i ensamhet. Och som för alla aktiviteter vi gör tillsammans krävs det att vi har respekt. Både för ämnet, oss själva och för den andre. 
