# Ledare och politisk färg

På ledarsidorna finner vi tidningarnas officiella politiska färg. Här ges kort och gott ett utrymme för att driva opinion. Vem som bestämmer en tidnings politiska färg kan se lite olika ut. Ibland är det ägaren som bestämmer, ibland är det tidningens tradition, ibland är det redaktionen.

Själva ledaren (texten) kan antingen vara signerad av redaktionen för hela tidningen, osignerad (men skriven av en ledarredaktion) eller signerad av en enskild skribent eller chefsredaktör.
För inte allt för längesedan var en stor del av Sveriges tidningar direkt ägda av de politiska partierna. Idag är detta inte lika vanligt.

Inte heller är det längre lika vanligt att man officiellt stödjer ett enskilt parti. Vanligare är att man kallar sig exempelvis "oberoende moderat" eller ”oberoende liberal”. Detta betyder att man fortfarande kan sympatisera med ett visst partis politik men att man ändå inte är en direkt kanal för just det partiets åsikter (och därmed ibland går emot ”partilinjen”).

Det sagt har vanligen en svensk tidning en viss polisk färg. Politiskt obundna tidningar är fortfarande i en liten minoritet (åtminstone om vi ser till dags- och kvällstidningar).

## Att göra på egen hand

**Läs igenom ledarna** och...

* Försök avgöra deras respektive politiska inriktningar. 
* Fundera över vad du finner särskilt ”avslöjande” och skriv en kortare kommentar.

## Att göra i grupp

* Jämför era kategoriseringar och hur ni kommit fram till dessa. Har ni gissat liknande och av samma anledningar? Har ni gissat olika och/eller av olika anledningar? Jämför era resonemang och diskutera.
* Kändes det lätt eller svårt att avgöra den politiska färgen? Känner ni er mer eller mindre säkra på någon specifik ledare? Varför då tror ni?
* Har ni strukit under liknande delar av texterna? Vart var ni lika, vart skilde ni er åt? Hur resonerar ni kring detta?
* Finns det någon eller några ledare, eller delar av någon eller några ledare, som kan passa in på flera politiska inriktningar? Resonera och diskutera!

PS: Ord eller punkter mellan hakparanteser [ ] är borttagen text, som annars direkt skulle avslöja den politiska färgen eller tidningen ifråga.

*När ni diskuterat klart ovanstående punkter går vi tillsammans igenom facit och diskuterar vidare...*

## Frågor att diskutera med "facit i hand"

* Hade ni många rätt? Gissade ni fel på någon/några? Varför då tänker ni? Och om ni gissade rätt på merparten (eller fel på merparten): hur tror ni detta kan komma sig?
* Var det något som förvånade er? Var det något som inte direkt förvånade er? Fanns det någon ledare som var extra uppenbar? Någon som var mindre uppenbar? Varför?
* På vilket sätt skulle ledarna se annorlunda ut om de var färgade av helt andra politiska inriktningar? Gå tillbaka till de enskilda texterna och fundera tillsammans på detta.

## Ledare 1: Nördar
Idag är nörden kulturell hårdvaluta. Men vilka är det som kan göra anspråk på rätt sorts nördighet, den lekfulla intellektualismens hederstitel?

Att göra ett helt nummer om nörderi var naturligtvis en oemotståndlig tanke. Nörden som har gjort resan från 80-talets frånstötande, längst ned i näringskedjan-placering till ... Ja, det är inte en slump att glasögon, byxor med hög midja och propra portföljer seglade in på modehimlen under 2000-talet i svallvågorna efter it- och spelbranschens framgångar. - Serieikoner som Peter Parker har på bio blivit sådana formidabla blockbusters att det snart inte finns någon hjälte i tights kvar på tur. Att vara en nörd är inte längre att vara en tönt, utan signalerar intresse, intellekt och autenticitet. Kulturell hårdvaluta.

Naturligtvis finns det en hel värld av mindre presentabla ambassadörer för nördarnas skara. De mumlande, ohygieniska och buttra människor som aldrig kommer att fronta omslaget på kulturdelen. De som valt passionen framför normsamhällets spelregler. Men det finns också de möjligen charmiga excentriker som passerar nålsögat: tabellbitarna, hästtjejerna, modebloggarna, arkivarierna. Skillnaden är att denna brokiga skara har börjat synas i rampljuset. Och berättelserna om dem blir fler.

Nördar eller nörderi är inte ett viktigare tema än något annat. Men det är ett väldigt tydligt och intressant exempel på hur det lilla sammanhanget fungerar exakt som det stora. - Könsmaktsordningen må trä på sig alvöron och slängkappa, men svansen känner vi igen. Uppdelningen i människor och kvinnor. Rollspelare och tjejer. För vem är det där pojk- rummet öppet? Nörden är inte och har aldrig varit bara vit, heterosexuell och man, ändå verkar lekrummet så perfekt skräddat för just de egenskaperna.

I det här numret vill vi undersöka varför kvinnliga nördar har så svårt att claima sin - nördighet. Vi vill ifrågasätta den potentiella geekrevolutionen och framför allt ta reda på vad intellektuellt sug kan leda till för framtidsvisioner. Om det finns en värld där passion och intresse kommer före kön och kroppsliga begränsningar, vill vi gärna besöka den.

## Ledare 2: Höj rösten för handeln

Frihandelsförhandlingarna ­mellan EU och USA står still. Stefan ­Löfven behöver knuffa på.

Under inga omständigheter skulle frihandelsförhandlingarna mellan EU och USA gå helt smärtfritt. I TTIP, som projektet kallas, står mycket på spel.

Med några undantag är tullbarriärerna redan små. Den stora utmaningen består i att föra de två marknaderna närmare varandra med andra medel. Här gäller det att enas om hur man ska minska den dubbla byråkratin och samordna till exempel produktstandarder.

Om det hela ros i land blir frihandelsavtalet det största i sitt slag, och en välbehövlig injektion väntar båda parter. Fler dörrar ställs på glänt för handel och investeringar, och företagens marknader vidgas.

Förstås finns det olika prognoser som säger hur många nya jobb och vilken tillväxt avtalet kan tänkas bidra med. Decimalerna är inte särskilt intressanta. Att handeln har byggt vårt välstånd vet vi redan. Mer handel skapar ekonomisk förnyelse, utan besvärliga reformer och utan dyra stimulanspaket.

Ett sådant erbjudande borde euroländerna inte kunna tacka nej till, och inte heller Sverige. När förhandlingar startade förra sommaren var förhoppningen att alltihop skulle vara klart för påskrift 2015. Runt 18 månader senare är dock parterna inte i närheten av att gå i mål.

Ledare på båda sidor av Atlanten ropar på förnyade ansträngningar. I veckan efterlyste USA:s president Barack Obama ny energi i förhandlingarna, liksom Tysklands Angela Merkel och Storbritanniens David Cameron. Det italienska EU-ordförandeskapet försöker få processen att gå framåt.

Alla kämpar de samtidigt med sina egna protektionistiska demoner. En känslig fråga i USA är de offentliga upphandlingarna, som alla läger helst vill vika helt åt de egna företagen. Fackföreningarna stretar emot globaliseringen i allmänhet och drar med sig delar av Demokratiska partiet. I konkurrens med klimatförhandlingarna riskerar frihandelsavtalet med EU att inte bli mödan värd för Obama.

Republikanerna är även de delade, men ser kanske tillfället att driva in en kil hos motståndaren. Ju närmare nästa presidentval, desto mer kommer frågan att splittra.

Angela Merkels regeringskamrater, de traditionellt sett frihandelsvänliga tyska socialdemokraterna, velar och ställer sig skeptiska till delar av USA-avtalet. Kollegerna i Paris var från början avigt inställda. Jordbruket och kultursektorn är de mest infekterade bitarna.

Europas protektionistiska kör sjunger allt starkare. Frihandelssamtalen har väckt en reaktion som alltmer liknar den transatlantiska antiglobaliseringsrörelsen under 1990-talet.

Myterna är bekanta. Inför Världshandelsorganisationens möte i Seattle 1999 sades det att currypatent skulle döda de indiska restaurangerna. I dag är det klordoppade kycklingar som spökar.

Då liksom nu sägs investeringsavtal leda till företagsdiktatur och välfärdsstatens död. Sveriges ansvarige minister Mikael Damberg (S) är för regler som är tänkta att skydda investeringar mot godtyckliga statliga ingrepp. Delar av den socialdemokratiska familjen och LO-förbunden säger dock nej, liksom Miljöpartiet.

Stefan Löfven borde höja rösten, skingra myterna och formulera ett tydligare stöd åt ett avtal som svensk och europeisk ekonomi behöver.​

## Ledare 3: Hyckleriet efter terrordådet i Paris

Terrordådet i Paris är förskräckligt. Inte minst visar dådet vilket farligt Frankensteins monster som har byggts upp med västliga och saudiska pengar i krigens Syrien och Irak. Risken är stor att vi kommer att få se fler blodiga konsekvenser när fundamentalistiska våldsverkare som tränats i krig kommer hem igen, oavsett om det är nazister som vänder hem från Ukraina eller IS-krigare från Syrien och Irak.

Samtidigt ger reaktionerna prov på det hyckleri som ständigt visar sig de få gånger som det våld som är vardagsmat på så många håll i världen, drabbar västvärlden självt.

Reaktionerna visar de olika måttstockar som människoliv mäts med beroende på var dödandet sker. Så länge fundamentalistiska terrorister nöjde sig med att spränga civilbefolkningen i Damaskus med bilbomber, var det tyst i svensk media. Terroristerna kunde rent av framställas som frihetskämpar fram tills för bara något år sedan.

Sak samma med den isande tystnaden på tidningarnas ledarredaktioner när USA:s drönare massmördar brölloppsdeltagare eller skolelever i avlägsna byar i Afghanistan eller Pakistan. Då blir det på sin höjd notiser långt bak i tidningarna.

Pratet om alla människors lika värde, vilket upprepas som ett mantra från politiker och journalister var gång Sverigedemokraterna är på tapeten, gäller alldeles uppenbart inte när det är våra egna imperialister som direkt eller indirekt står för dödandet och det hela sker på behagligt avstånd.

Nu försvarar sig den svenska mediekåren med att attacken mot satirtidningen Charlie Hebdo är extra illa, då det är journalister som angrips. Det är givetvis förkastligt när journalister angrips. Som försvarare av pressfriheten och det fria ordet fördömer vi sådana dåd. Men samtidigt sluter vi inte upp i kören som vill sätta denna frihet högre än andra demokratiska fri- och rättigheter.

Pressfriheten är bara en av de demokratiska rättigheter som vi har att försvara och kämpa för i denna värld. De största hoten mot demokratin i världen är inte de relativt få gånger som journalister angrips. Betydligt vanligare är att fackliga aktivister, bondeledare och politiska företrädare för arbetare och fattigt folk mördas, fängslas, förföljs och tystas.

Det ena ska inte ställas mot det andra. Men den tystnad som omger förtrycket mot arbetarnas rättigheter jämfört med de högljudda protesterna när våldet och förtrycket drabbar journalistkåren, är talande för den tid vi lever i.

Det vittnar om journalistikens tilltagande självgodhet där journalister sätter sig själva på piedestal som bärare och försvarare av demokratin, upphöjda över världens motsättningar och strider. Det visar på en liberal elitism där en självpåtagen upplyst elit sätter sig i vanliga människor ställe och utmålar sig själva som demokratins blodomlopp.

Demokrati handlar om människors aktiva deltagande i utformandet av framtiden, den liberala elitismen ser oss som passiva mediakonsumenter. Att journalister intervjuar journalister om vad en tredje journalist säger eller skriver, är ett demokratiskt sjukdomstecken.

Även när det gäller försvaret av pressfriheten visar händelserna i Paris på hyckleriet. I söndagens stora demonstration tågade den franska presidenten Hollande sida vid sida med Natolandet Turkiets premiärministern Ahmet Davutoglu, ledare för det land som fängslar flest journalister. Med i Paris var även Israels premiärminister Benjamin Netanyahu, ledare för ett land som bara under förra året mördade fyra journalister.

När tungt beväpnad israelisk militär förra sommaren mördade den palestinske journalisten Khaled Hamad i Gaza, trots eller kanske på grund av att han tydligt var märkt med ordet ”Press”, var det inga svenska tidningar som ropade om försvaret av det fria ordet.

För att inte nämna den svenska journalistkårens tystnad när ukrainska myndigheter stänger ner tv-kanaler, censurerar media och förbjuder politiska partier.

Oavsett hyckleriet så är terrorn i Paris förkastlig och ger vatten på islamofobernas kvarnar. Från många håll frågar man sig varför fundamentalisterna genomför dessa dåd när de vet att det underblåser islamofobin och motsättningen mellan muslimer och icke-muslimer i västvärlden. Svaret är: just därför.

Fundamentalisterna har allt att vinna på att dessa motsättningar och spänningar ökar. Ökade spänningar innebär också ökade möjligheter för IS att rekrytera och bygga ut i förorterna i västländerna.

Den reaktionära fundamentalism som IS och andra grupper står för är i grund och botten en politisk riktning. Att den påstår sig tala i religionens namn gör den bara typisk för de reaktionära politiska strömningarna i dagens värld.

Den republikanska högerflanken i USA påstår sig tala i guds namn. I Indien regerar hindunationalister med stöd av rent fascistiska brunskjorteförband.

I Europa påstår sig den reaktionära högerflanken slåss för kristendomens sak – Sverigedemokraterna, den blåbruna makten i Ungern och Anders Behring Breivik är tre exempel på politiska företrädare som betonar sin kristna värdegrund.

Få och i varje fall inte vi [politiskt tillhörighet] gör religionen till huvudsida när det gäller tex George W Bush, Sverigedemokraterna eller Anders Behring Breivik. På samma sätt är det med farliga reaktionärer som klär sig i islams mantel.

Islamofobin och Islamiska Staten är varandras spegelbilder och förutsättningar. Den ena triggar och stärker den andre. Varje gång kampen mot IS och liknande reaktionärer kliver över gränsen till att bli en kritik mot islam som helhet eller muslimer som grupp ökar IS rekryteringsmöjligheter.

Ett första steg för att försöka förhindra fler terrorbrott är att ge stöd och uppbackning till de krafter i förorter och moskéer som arbetar mot IS värvningar av soldater. Lika viktigt är att Sverige måste sluta ge politiskt, moraliskt, ekonomiskt och alla andra former av stöd till de krafter som håller de fundamentalistiska våldsverkarna under armarna – det gäller såväl imperialismens försök att med terror störta regeringar i Mellanöstern som den liberal-fascistiska kuppregimen i Ukraina.

## Ledare 4: Politiska konflikter – men inte prestige

**Alla är överens om att skolan måste prioriteras**
Efter alla helgdagar, klämdagar och mellandagar återgår politiken nu så smått till vardagen. Många hade nog trott att den just nu skulle bestå i valförberedelser, men så blir det som bekant inte. I stället för kampanjplaner får regering och riksdag arbeta vidare med frågor som skolan, arbetslösheten och ohälsan.

Efter decemberöverenskommelsen varnade många för att den politiska debatten skulle begravas i ett enda väldigt samförstånd. I värsta fall skulle Sverigedemokraterna kunna framstå som den enda egentliga oppositionen.


**Blockpolitiken lever**
Det ser knappast ut att bli problemet. Svensk politik saknar inte grundläggande motsättningar i frågor om jämlikhet, trygghet eller samhällets ansvar och de senaste dagarna har vi fått flera exempel på att blockpolitiken är mer livaktig än på länge.

Redan innan riksdagsledamöter och ministrar hunnit avsluta sin julledighet har inbjudningar till samarbete kring både integrationspolitiken och skolan presenterats och avvisats, tämligen bryskt.

**Skolan måste prioriteras**
Inget fel på oppositionens politiska kampvilja där inte. Frågan är bara, handlar grälen om grundläggande politiska idéer? Eller handlar de om symboler och käpphästar som blivit ett slags politisk identitet?

Ta skolfrågan som exempel. I måndags manade tre ministrarna – Gustav Fridolin, Helene Hellmark Knutsson och Aida Hadzialic – till samarbete. Det ministrarna föreslog kan förefalla okontroversiellt. Politiska reformer på skolområdet ska bygga på modern forskning och vara väl förankrade hos dem som arbetar i skolan. Och för att und­vika att kursen läggs om efter varje val borde de om möjligt bygga på samförstånd.

Ingen ifrågasätter i dag att skolan har problem, och trots att Björklund gång på gång utlovat en vändning syns den ännu inte till. Därför är också alla, från vänster till höger, eniga om att skolan måste prio­riteras.

Ändå avvisar moderater och folkpartister ministrarnas invit. Partierna surar över att kommunerna ska få ett större inflytande över privatskolorna och lovar att driva en kraftfull oppositionspolitik med planerna på en tioårig skolplikt som bas.

**Det är prestige**
Att den tioåriga grundskolan i praktiken är genomförd sedan snart 20 år och att ingen ifrågasätter att reglerna för friskolorna måste skärpas spelar i det sammanhanget ingen roll.Det är, om vi ska vara ärliga, inte politik. Det är prestige. Och lika säkert som att svensk politik i dag behöver tydliga politiska alternativ är nog att vi inte behöver fler strider om symboler och prestige.

## Ledare 5: Ubåtar och Nato utmanar

Lagom till Folk och Försvars rikskonferens så avslöjade den säkerhetspolitiske reportern Mikael Holmström, som nyss gått från Svenska Dagbladet till Dagens Nyheter, att det skett ytterligare en ubåtskränkning i Stockholms skärgård, och det bara en vecka efter den omfattande ubåtsjakten i höstas.

Den konspiratoriskt lagde kan säkert se ett samband med tidpunkten för avslöjandet – för att sätta ytterligare press på politikerna som nu samlats på Högfjällshotellet i Sälen. Men det gör ju inte avslöjandet sämre. Faktum är att uppgiftslämnaren inte är vem som helst. Det handlar om den pensionerade överstelöjtnanten vid kustartilleriet Sven-Olof Kviman, med stor egen erfarenhet av ubåtsjakt. Det var han som förde befälet vid minstationen i Mälsten i samband med incidenten i Hårsfjärden 1982. Fotografier och nära observationer med kikare gör honom mycket trovärdig.

Det anmärkningsvärda är att en mindre ubåt observerats i ytläge dagtid den 31 oktober mitt i den stora farleden in mot Stockholm, mellan Lidingö och Nacka. Det är synnerligen provocerande och det bara en vecka efter det som i brist på större ubåtsjaktresurser kallats för underrättelseoperationer. Givet det sorgliga tillstånd vår ubåtsjaktförmåga numera har så är det dock inget större risktagande för främmande makt att gå så långt in. Annars är det på sina håll ganska trångt i farleden och det borde inte vara alltför svårt att spärra av. Nu satte man in korvetten HMS Malmö, som var det fartyg som fanns tillgängligt.

Krav reses nu från bland annat oppositionspolitiker som Mikael Oscarsson (KD) och Allan Widman (FP) att vi måste skaffa oss en bättre ubåtsjaktförmåga, och det snart. Sedan några år saknar vi exempelvis helt möjlighet till insats med helikopter sedan vi obetänksamt sålt de sista av våra Helikopter 4 (Vertol). Vi kan inte vänta på de försenade leveranserna av Helikopter 14 (NH90). Vi behöver också fler och bättre ytfartyg för effektiv ubåtsjakt och patrullering.

Även om något land inte kan pekas ut som skyldigt så är det med allra största sannolikhet Ryssland som är i farten. Ökade kränkningar av svenskt territorium, samt ett i övrigt betydligt mer provocerande uppträdande i Östersjöområdet och annorstädes ingår nu i ett nytt mer aggressivt mönster som vi måste möta. Incidenterna och kränkningarna lär inte bli färre och då måste vi skapa respekt för vårt territorium.

Därför är det också olyckligt att den rödgröna regeringen avfärdar en utredning om för- och nackdelarna med ett svenskt Nato-medlemskap. Ryssland må mullra om Natos utvidgning, men de har en hälsosam respekt för västalliansens förmåga och vad dess säkerhetsgarantier betyder för sina medlemmar, som ju inkluderar de baltiska stater som tidigare var ockuperade av Sovjetunionen. I Moskva tror man inte utan fog att det går att skrämma räddhågsna svenska politiker till att inte vilja ta steg närmare Nato, även om man, precis som under det kalla kriget, ändå räknar med att Sverige trots alla neutralitetsbesvärjelser tillhör västsfären.

När utrikesminister Margot Wallström (S) i Sälen sade att en utredning bara skulle sprida oro i Östersjön så lät hon mer som ett eko av Moskva. Det som sprider oro i Östersjön är det ryska agerandet, inte den försvarsallians som skyddar sina medlemmar. Det säkerhetspolitiska hål som ett alliansfritt Sverige utgör skapar i sig också oro i Östersjön. Fylls det inte av Nato och/eller ett betydligt starkare svenskt försvar så kommer Moskva att göra det. 

## Individuellt svarsformulär

<iframe src="https://docs.google.com/forms/d/13KExITglXiOJHj7SK7WSw826-BbQrFp7chB6ty-eGi8/viewform?embedded=true" width="660" height="1200" frameborder="0" marginheight="0" marginwidth="0" scrolling="auto">Loading...</iframe>
